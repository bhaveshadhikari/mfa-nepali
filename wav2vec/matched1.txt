काठमाडौँ
जब–जब म गाउँ पुग्छु,
सुन्दर स्मृतिहरू फिल्मका दृश्यझैं चल्मलाउन थाल्छन्। सुसाइरहेका आँधीखोलामा बाल्यकालीन स्वरहरू सुनिएझैं लाग्न थाल्छन्। सहर पसेसँगै छुटेका बाल्यकाल, विकास भित्रिएसँगै हराएका गोरेटो
र स्याङ्जा पुतलीबजारको ऊबेलाका अर्ग्यानिक सौन्दर्य— यी सबै–सबै सजीव भएर आउँछन्। यो तिहारमा १७ वर्षपछि गाउँमा भाइटीका लगाइयो। दिदीबहिनी, आफन्तहरू र साथीभाइसँगको जमघटले न्यानो महसुस गराएसँगै सम्झन
सम्झन थालें ती दिन।
जुन दिनहरू यो उमेरको लेन्सबाट चिहाउँदा ‘स्वर्ग’ जस्ता लाग्थे।
बिदा भन्ने शब्द सुन्नासाथ हाम्रो कान निकै चनाखो हुन्थे।
जब कि
पूरा कक्षाभरि सरले पढाएका कुनै पनि अक्षर
एउटा कानले सुनेर अर्कोले उडाइन्थ्यो। यही कारण एक पटक सरको रामधुलाइ भेट्यौं । कहिलेकाहीं पढाइ भइरहेको समयमा स्कुलमा हाफ छुट्टीको सूचना टुप्लुक्क आइपुग्थ्यो
कक्षा ८ मा पढ्दाको कुरा, त्यतिबेला मलगायत केही साथी कक्षाको अन्तिम बेन्चतिर बस्थ्यौं।
अवधेश झा सर तेस्रो घण्टीको कक्षामा विज्ञान विषय पढाउँदै हुनुहुन्थ्यो । उहाँले पढाउँदा–पढाउँदै कक्षामा एउटा सूचना आयो, त्यो पढेर सुनाउनुभयो। सूचनामा बिदा लेखिएको रहेछ। अचानक बिदा पाउँदा हामी असाध्यै खुसी भयौं।
सरको अगाडि न आवाज निकालेर बोल्न मिल्यो, न हाँस्न। तैपनि हाँसो रोक्न के सकिन्थ्यो। सरले देखिहाल्नुभएछ । त्यसपछि त रिसाउँदै भन्नुभयो,
‘बिदा हुँदा बहुत खुसी हुन्छौ तिमीहरू। ल उठ्, त अब म तिमीहरूलाई ‘क्वेस्चन’ सोध्छु।’ हामी तीन जनालाई उहाँले प्रश्न सोध्नुभयो
जवाफ दिन सकेनौं।
त यसरी कुट्नुभयो कि, त्यो सबैभन्दा कडा कुटाइ थियो।
छुट्टीमा त्यसरी खुसी मनाउने हामीलाई लामो बिदा आउँदा के होला? दसैं–तिहारमा त्यस्तै हुन्थ्यो।
त्यसमाथि म शुक्रबार कहिल्यै स्कुल जान्नथें । तीन कक्षा पढ्दाताकाको कुरा, हरेक शुक्रबार चौथो घण्टी पढिसकेपछि स्कुलमा अतिरिक्त क्रियाकलाप हुन्थ्यो । सबै विद्यार्थीलाई चौरमा राखेर सर–मिसले कुनै बेला गाउन र खेल्न लगाउनुहुन्थ्यो
एक पटक मलाई सरले गीत गाउन लगाउनुभयो
मलाई भने गीत गाउन, नाच्न एकदमै अप्ठ्यारो लाग्ने । सरले भनेपछि त कि गाउनुपर्‍यो, कि कुटाइ खानुपर्‍यो, गाएँ । गाउँदा यति लाज लाग्यो कि कान रातै भयो
त्यति बेला ‘मिरेमिरे जाली रुमाल’ गीत गाएको याद छ मलाई
त्यही गीत पछि ‘टलकजंग भर्सेस टुल्के’ फिल्ममा टुल्केले गाउँछ । मैले त्यति बेला त्यही स्टाइलले गाएको थिएँ
त्यो दिन लाजको गह्रौं भारी बोकेर म घर फर्किएँ
त्यसपछि कुनै पनि शुक्रबार म स्कुल गइनँ । घरमा विभिन्न बहाना बनाउँथें
मेरो जिद्दीअघि बा–आमाको के लाग्नू
दसैं–तिहारको लामो बिदामा
हामी गाउँको युवा पुस्तकालय जान्थ्यौं
कथा, उपन्यासका पुस्तक थिए
पुस्तकालयमा एक जनाले सस्वर वाचन गर्थ्यो, अरूले सुन्थे । मलाई एकदम रुचि लाग्थ्यो त्यहाँ जान
अर्याल अंकलले म्याक्सिम गोर्कीको ‘आमा’ उपन्यास सस्वर वाचन गरेको अझै ताजा छ । मलाई बच्चैदेखि कथा, उपन्यासप्रति चासो रहेछ । लेख्न मन लाग्छ भन्ने त्यति बेला थाहा थिएन
पछि रस पस्दै गएपछि लाग्यो– म त लेखक बन्छु
दसैं–तिहारमा हाम्रो मन सानैदेखि तासमा बसेको थियो । घरमा थाहा पाए बित्याँस हुन्थ्यो । हामी सुरक्षित ठाउँको खोजीमा हिँड्थ्यौं
जसको घरमा एक जना बुढीआमा मात्र हुनुहुन्छ, उहाँलाई थोरै पैसा दिएर त्यहाँभित्र लुकेर खेल्थ्यौं
कहिले पाटीपौवामा खेल्थ्यौं । हामीले जंगलभित्र पसेर उठी–उठी पनि खेलेका छौं तास
त्यति बेलाका तास खेल्ने साथीहरू थिए– दीपक अर्याल, खिला अर्याल, उत्तम अर्याल, खिमलाल लामिछाने, खगेन्द्र अर्यालहरू । हामी त्यति बेला
पैसा छउन्जेल पैसाले र सकिएपछि उधारो पनि खेल्थ्यौं । अहिले गाउँ जाँदा
तिनै पुराना साथीभाइ भेटिन्छन् । उनीहरूलाई भेट्दा म ठट्टा गर्छु, ‘यार तिमीसँग मैले उधारो तासको पैसा लिनुछ
उनीहरू हाँस्छन्
हामी बाल्यकालीन स्मृतिमा सँगै विचरण गर्न थाल्छौं
